羅忼烈

由[本人](https://github.com/ZhengliangDuanfang)整理自羅忼烈箋注的《清真集箋注》，上海古籍出版社2008年11月第1版，來自Z-Library。使用Adobe Acrobat的OCR功能輔助整理。

整理者注：「清真」者，宋詞人**周邦彥**之號也。

**宋仁宗至和三年嘉祐元年丙申（公元一〇五六年）一歲**

按清真生年凡三說。其一，最先見於《遺事》，據《宋史》、《東都事略》、《咸淳臨安志》本傳均謂卒年六十六，復據《玉照新志》所記《瑞鶴仙》詞事卒於宣和三年（一一二一），合而而推之，謂生於嘉祐二年。其二，卒於宣和三年極是，《宋會要輯稿》亦有明文（詳下），壽六十六亦不誤，而《遺事》於上推時少算一年，故誤；其後唐圭璋先生《全宋詞》及譚正璧先生《中國文學家大辭典》匡正之，謂生於嘉祐元年是也。其三，陳思《清真居士年譜》謂生於嘉祐三年、卒於宣和五年，殊屬無稽；考《宋會要輯稿》一九一二七《儀制》十三引錄徽宗朝檔案，有云：「通議大夫、徽猷閣待制周邦彥，（宣和）三年五月贈宜奉大夫。」蓋宣和三年已膺朝廷贈官矣，焉能待五年始卒耶。又按至和三年九月改元嘉祐，清真生月失考，若在九月以前，則當云生於至和三年也。

清真生當宋詞至盛之世，是年張先六十七歲，歐陽修四十九，王安石三十五，晏幾道約二十六，蘇軾二十，黃裳十二，黃庭堅十一，晁端禮十歲，秦觀七歲，趙令時五歲，賀鑄四歲，晁補之、陳師道三歲，張耒二歲。至於生卒不可確考，而並世相及者，亦所在多有。

**宋仁宗嘉祐二年丁酉（一〇五七） 二歲**

是年蘇軾擧進士。陳瓘生。

**宋仁宗嘉祐三年戍戌（一〇五八） 三歲**

是年歐陽修加龍圖閣學士，權知開封府。

**宋仁宗嘉祐四年己亥（一〇五九） 四歲**

是年李廌生。

**宋仁宗嘉祐五年庚子（一〇六〇） 五歲**

是年歐陽修因《新唐書》成，轉禮部侍郎，兼翰林侍讀學士，尋拜樞密副使。

**宋仁宗嘉祐六年辛丑（一〇六一） 六歲**

是年歐陽修參知政事。蘇軾應制科人三等，授大理評事、簽書鳳翔府。宋祁卒。

**宋仁宗嘉祐七年壬寅（一〇六二） 七歲**

**宋仁宗嘉祐八年癸卯（一〇六三） 八歲**

是年三月，仁宗死，英宗立。

**宋英宗治平元年甲辰（一〇六四） 九歲**

**宋英宗治平二年乙巳（一〇六五） 十歲**

是年蘇軾差判登聞鼓院。

**宋英宗治平三年丙午（一〇六六） 十一歲**

是年蘇洵卒。

**宋英宗治平四年丁未（一〇六七）十二歲**

是年正月，英宗死，神宗立；九月，以王安石爲翰林學士。黃庭堅擧進士，為葉縣尉。

**宋神宗熙寧元年戊申（一〇六八） 十三歲**

是年正月，太學置外舍生百員；四月，詔王安石越次入對；九月，詔國子監生以九百人爲額。是歲，歐陽修轉兵部尚書，改知青州，充京東東路安撫使。

**宋神宗熙寧二年己酉（一〇六九） 十四歲**

是年二月，以王安石參知政事，安石及陳升之創置三司條例，議行新法。七月，立淮、浙、江、湖均輸法；十一月，頒《農田水利約束》。

**宋神宗熙寧三年庚戌（一〇七〇） 十五歲**

是年三月，行青苗法；十二月，立保甲法。是歲，韓絳、王安石並同中書門下平章事。歐陽修改知蔡州，自號六一居士。

**宋神宗熙寧四年辛亥（一〇七一） 十六歲**

是年二月，罷詩賦及明經諸科，以經義論策試進士。是歲，歐陽修以觀文殿學士太子少師致仕。蘇軾通判杭州，與清真叔父周邠交游。釋惠洪生。

**宋神宗熙寧五年壬子（一〇七二） 十七歲**

是年三月，行市易法；五月，行保馬法。是歲，蘇軾在杭州任，據傅榦本東坡詞編年，始作詞。歐陽修卒。葛勝仲生。

**宋神宗熙寧六年癸丑（一〇七三） 十八歲**

三月，置經義局，修《詩》、《書》、《周禮》三經義，令進士諸科並試明法注官；四月，置律學；五月，置軍器監。是年，蘇軾仍通判杭州。晁端禮登進士第。周敦頤卒。

**宋神宗熙寧七年甲寅（一〇七四） 十九歲**

四月，王安石罷相，知江寧府。是年蘇軾仍在杭州，與張先以詞酬唱；十月，移知密州。

**宋神宗熙寧八年乙卯（一〇七五） 二十歲**

二月，王安石入爲同中書門下平章事，復相；六月，頒王安石《三經新義》於學官，令應試者必宗其説；七月，與遼議河東分界，棄地七百里。是歲，徐俯、王安中生，韓琦卒。

**宋神宗熙寧九年丙辰（一〇七六） 二十一歲**

十月，王安石再罷相，判江寧府。是年蘇軾在密州。宋哲宗生。

**宋神宗熙寧十年丁巳（一〇七七） 二十二歲**

正月，蘇軾自密州至京師，四月後赴徐州任。六月，王安石以使相爲集禧觀使。是年，葉夢得生。邵雍、張載卒。

**宋神宗元豐元年戊午（一〇七八） 二十三歲**

正月，以王安石爲尚書左僕射、集禧觀使。是年，蘇軾在徐州，秦觀將入京應擧，過徐謁之；黃庭堅以《古風二首》呈之；蘇與秦、黃交游始於此。

**宋神宗元豐二年己未（一〇七九） 二十四歲**

入都爲太學生。

《宋史·神宗紀》，八月甲寅，詔：「增太學生舍爲八十齋，齋三十人。外舍生二千人，內舍生三百人，上舍生百人。月一私試，歲一公試，補內舍生。間歲一舍試，補上舍生。」《遺事》云：「增太學生千人爲二千四百人。入都爲太學生，當在是歲。」《藏一話腴》：「公少爲太學內舍選，年未三十，作《汴都賦》。」

是年三月，蘇軾自徐州移知湖州。四月杪到任，旋以詩被構陷，七月遣中使追攝，八月赴詔獄，十二月責授黃州團練副使。王詵是年亦坐罪責授昭化軍行軍司馬，均州安置。

是年，晁補之、陳瓘成進士。劉一止、王庭珪生。

按清真自此年入都，至元祐二年春出都教授廬州，在汴京凡八載。當時汴京繁庶，歌臺舞榭，競睹新聲，宴遊之盛，備見載籍，應歌之作，詞人皆有之。龍沐勛先生《清真詞敘論》云：「清真軟媚之作，大抵成於少日居汴京時。......似《少年游》一類温柔押暱之作，自不似五六十歲人所爲。」斯言是也，少年豔詞，大都出於此數年中，雖無明文，亦視而可見。

**宋神宗元豐三年庚申（一〇八〇） 二十五歲**

太學生。

二月，詔即景靈宮作十一殿，以時王禮祠祖宗。是年，以王安石爲特進，封荊國公。蘇軾至黃州貶所，寓居定惠院。

**宋神宗元豐四年辛酉（一〇八一） 二十六歲**

太學生。叔父周邠是年四月知溧水（今浙江溧水縣）。

是年，蘇軾在黃州，始營雪堂於東坡，自號東坡居士。朱敦儒、陳克生。

**宋神宗元豐五年壬戌（一〇八二） 二十七歲**

太學生。《天賜白》并序當作於此年或次年。

是年九月，夏人三十萬寇永樂，曲珍與戰不利，裨將寇偉等死之；永樂陷，給事中徐禧、內侍李舜擧、陝西轉運判官李稷等死之，損將士輜重無算。十月，知延州沈括以措置乖方，責授均州團練副使，隨州安置；鄜延路副總管曲珍以城陷敗走，降授皇城使。詩蓋紀其事。

是年，宋徽宗生。黃裳進士第一。

**宋神宗元豐六年癸亥（一〇八三） 二十八歲**

七月，獻《汴都賦》，神宗異之，命尚書右丞李清臣讀於邇英殿。召赴政事堂，自太學諸生一命爲正。《足軒記》疑是任太學正後作。

是年，李綱生。曾鞏卒。

**宋神宗元豐七年甲子（一〇八四） 二十九歲**

任太學正。《薛侯馬》并序當作於此年。

是年四月，蘇軾量移汝州。十二月，端明殿學士司馬光上《資治通鑑》。李清照、呂本中生。

**宋神宗元豐八年乙丑（一〇八五） 三十歲**

任太學正。

是年三月，神宗卒，哲宗以十歲嗣位，太皇太后高氏垂簾聽政，始罷新法。四月，詔寬保甲、養馬法。五月，以司馬光爲門下侍郎。十月，罷義倉、方田。

蘇軾是年五月復朝奉郎，知登州；到郡五日，以禮部郎官召；到省半月，除起居舍人。秦觀成進士。趙鼎、向子諲生。程顥卒。

**宋哲宗元祐元年丙寅（一〇八六） 三十一歲**

任太學正。

是年閏二月，以司馬光爲相，昌公著爲門下侍郎。七月，立十科取士法，復常平舊法，罷青苗法。詔齊、廬、宿、常等州各置教授一員。

九月，蘇軾自中書舍人除翰林學士，知制誥。張耒以試太學錄召，試授祕書省正字；晁補之以試太學正召，亦試授祕書省正字；秦觀除祕苔省正字，兼國史館編修官；賀鑄由武官轉文職，爲承事郎；皆因蘇軾之薦。史云元祐初，當在此年或次年。是年四月，王安石卒；九月，司馬光卒。

**宋哲宗元祐二年丁卯（一〇八七） 三十二歲**

是年春，出都教授廬州（今安徽合肥市），先返杭，然後赴任。《元夕》詩疑是未出都時作，《友議帖》疑是將出都時作，《宴清都》（地僻無鐘鼓）詞，似爲是年秋冬間作於廬州。

是年四月，以徐州布衣陳師道爲亳州司户參軍，亦因蘇軾薦。

**宋哲宗元祐三年戊辰（一〇八八） 三十三歲**

教授廬州。

是年，蘇軾以翰林學土知貢擧。洪皓、蔡伸生。

**宋哲宗元祐四年己巳（一〇八九）  三十四歲**

教授廬州。秋間赴荊州（今湖北江陵市）有，《玉樓春》（桃溪不作從容住）詞，留別廬州之作也。

是年，蘇軾以龍圖閣學士知杭州。李彌遜生。

**宋哲宗元祐五年庚午（一〇九〇）  三十五歲**

在荊州。《遺事》云：「在荊州亦當任教授等職。」其説近是。清真客荊，史無明文，而其詞涉及荊地，可考而粗知者近十闋：《少年游》（南都石黛）、《少年游》（臺上披襟），《掃花游》（曉陰翳日)、《虞美人》（廉纖小雨）皆此時作。《風流子》（楓林凋晚葉）、《玉樓春》（大堤花豔）則將離荊時作。《渡江雲》（晴嵐低楚甸）、《綺寮怨》（上馬人扶殘醉）、《六幺令》（快風收雨）則異日過荊州作也。

是年，蘇軾在杭州任，於西湖築蘇堤。陳與義生。

**宋哲宗元祐六年辛未（一〇九一） 三十六歲**

在荊州。

是年三月，蘇軾還京官翰林承旨，旋出知潁州。張元幹生。

**宋哲宗元祐七年壬申（一〇九二） 三十七歲**

在荊州。《風流子》似作於是年秋，故起調有「楓林凋晚葉，關河迥、楚客慘將歸」之句。《玉樓春》當是留別荊州之作，起云「大堤花豔驚郎目」，結云「臨分何以祝深情」，可見。

是年蘇軾在潁州，與趙令時同治西湖；九月，召爲兵部尚書兼侍讀，尋遷禮部尚書、端明殿侍讀學士。

**宋哲宗元祐八年癸酉（一〇九三） 三十八歲**

知溧水，是年二月到任。見《景定建康志》卷二七《溧水縣廳題壁記》，強煥《片玉詞序》同。按繼任者爲何愈，以紹聖三年三月到任，則清真在任三年也。

此三年中，佚詩及詞可考者頗多，惟歲月則不能確定。詩有：《仙杏山》、《過羊角哀左伯桃墓》、《楚平王廟》、《竹城》、《無題》、《芝术歌并序》、《宿靈仙觀》、《投子山》、《鳳凰臺》、《越臺曲》。詞有：《滿庭芳》（夏日溧水無想山作）、《隔浦蓮》（中山縣圃姑射亭避暑作）、《鶴沖天》二首（溧水長壽鄉作）、《風流子》（新緑小池塘）、《紅林檎近》（高柳闋及風雪闋）二首、《醜奴兒》（肌膚綽約）、《玉燭新》（溪源新臘後）、《菩薩蠻》（銀河宛轉）、《三部樂》（浮玉霏瓊）、《花犯》（粉牆低）、《品令》（夜闌人靜）、《西河》（佳麗地）。説明已具各篇附記中，不贅。文有《蕭閒堂記》及《插竹亭記》，已佚。

是年八月，蘇軾以端明、侍讀二學土知定州。九月高太后卒，哲宗始得親政。復新法、逐舊黨於是乎始。

**宋哲宗紹聖元年甲戌（一〇九四） 三十九歲**

在溧水任。

是年四月，改元紹聖。以章惇爲尚書左僕射兼門下侍郎。蘇軾落兩學士職，追一官，知英州；未到任，再貶寧遠軍節度副使，惠州安置；九月，過廣州，十月初至惠州，寓居嘉祐寺。

是年七月，奪司馬光、呂公著贈諡。詔：「大臣朋黨，司馬光以下各輕重議罰，布告天下。」

**宋哲宗紹聖二年乙亥（一〇九五） 四十歲**

在溧水任。是年冬，還京命下，將去溧水，《花犯》詞疑爲是年杪或次年早春作。是年，續謫元祐巨僚。蘇軾在惠州，遷居合江樓。

**宋哲宗紹聖三年丙子（一〇九六） 四十一歲**

二月秩滿，當在秩滿前已先離溧水。《遺事》謂此年尚在溧水任。然據前引《景定建康志》，新令何愈是年三月已到任矣，非全年皆在溧水也。

是年蘇軾仍在惠州，冬，營白鶴峯新居。

**宋哲宗紹聖四年丁丑（一〇九七） 四十二歲**

還京爲國子主簿。疑先爲太官令，旋遷國子主簿。《天啟惠酥》詩四首，《瑞龍吟》（章臺路）、《應天長》（條風布暖）諸詞，或是此年作。

是年正月，頒內外學制，禁錮元祐被貶諸人子弟。五月，蘇軾責授瓊州別駕，昌化軍安置。葉夢得成進士。楊無咎生。

**宋哲宗元符元年戊寅（一〇九八） 四十三歲**

六月十八日，召對崇政殿。重進《汴都賦》，除祕書省正字。有《重進汴都賦表》。

是年三月，詔翰林學士承旨蔡京等辯驗咸陽民段義所獻玉璽。六月，改元元符。九月，秦觀被除名，移雷州編管。蘇軾在儋州貶所。曹勛生。

**宋哲宗元符二年己卯（一〇九九） 四十四歲**

任祕書省正字。

是年，毛滂知武康縣。蘇軾在儋州。

**宋哲宗元符三年庚辰（一一〇〇） 四十五歲**

任祕書省正字。

是年正月，哲宗死，弟佶立，是爲徽宗。皇太后權同聽政，漸收召責降元祐舊黨。蘇軾在儋州，五月大赦，量移廉州安置；又自廉州移舒州節度副使，永州居住；行至英州，復朝奉郎，提擧成都玉局觀，任便居住，於是經廣州，過韶州，度嶺北歸。是年秦觀復宣德郎，放還，行至藤州，卒。

**宋徽宗建中靖國元年辛巳（一一〇一） 四十六歲**

遷校書郎。是年曾至睦州（今浙江建德縣）有《睦州建德縣清理堂記》、《敕賜唐二高僧師號記》、《一寸金》（州夾蒼崖）詞。

是年正月，皇太后向氏死，徽宗親政。以修宮觀，令蘇、湖二州採太湖石，遂啟後來花石綱之禍端。是年，陳師道爲祕書省正字，扈從南郊，以寒疾卒。蘇軾北歸，至常州病卒。

**宋徽宗崇寧元年壬午（一一〇二） 四十七歲**

任校書郎。《游定夫見過》詩或作於此年秋。

是年七月，以蔡京爲尚書右僕射兼中書侍郎。九月，籍元祐及元符末宰相文彥博等、侍從蘇軾等、餘官秦觀等、內臣張士良等、武臣王獻可等凡一百二十人，刻石於端禮門。是年，胡銓生。

**宋徽宗崇寧二年癸未（一一〇三） 四十八歲**

任校書郎。

是年四月，詔毀《唐鑑》並三蘇、秦、黃等文集。五月，貶曾布爲廉州司户參軍。八月，貶韓忠彥爲磁州團練副使。蔡京從此專政。九月，詔宗室不得與元祐姦黨子孫爲婚姻，令天下監司長吏廳各立《元祐姦黨碑》。是年岳飛生。

**宋徽宗崇寧三年甲申（一一〇四） 四十九歲**

校書郎秩滿，遷考功員外郎當在此年。

是年六月，以王安石配饗孔子廟。置書學、畫學、算學。詔重定元祐、元符黨人合爲一籍，通三百九人，刻石於朝堂。十二月，改封孔子後爲衍聖公。

**宋徽宗崇寧四年乙酉（一一〇五） 五十歲**

任考功員外郎。

是年，立大晟府。置應奉局於蘇州，總花石綱事。令呂惠卿致仕。章惇、黃庭堅卒。

**宋徽宗崇寧五年丙戌（一一〇六） 五十一歲**

任考功員外郎。

是年正月，以星變，毀《元祐黨人碑》，復謫者仕籍，除一切黨人之禁。罷書畫算醫四學。史浩生。晏幾道約卒於此年。趙鼎成進士。

**宋徽宗大觀元年丁亥（一一〇七） 五十二歲**

遷衛尉宗正少卿，兼議禮局檢討。

是年，置議禮局於尚書省，命詳議、檢討官具禮制本末，議定請旨。曾布、程頤、米芾卒。

**宋徽宗大觀二年戊子（一一〇八） 五十三歲**

任衛尉宗正少卿，兼議禮局檢討。是年或次年，曾遊吳，有《點絳脣》（遼鶴歸來）詞。

是年正月，蔡京進太師。二月，詔建徽猷閣，藏哲宗御集。

**宋徽宗大觀三年己丑（一一〇九） 五十四歲**

任衛尉宗正少卿，兼議禮局檢討。

是年七月，詔謫籍人除元祐姦黨及得罪宗廟外，餘並錄用。是年，議禮局成《吉禮》二百三十一卷、《祭服制度》十六卷。曾覿、黃公度生。

**宋徽宗大觀四年庚寅（一一一〇） 五十五歲**

任衛尉宗正少卿，兼議禮局檢討。以畢禮書二種，展兩官。

《宋會要輯稿》卷一九七七九《職官》五，大觀四年十二月二十八日詔：「議禮局編修禮書了畢。詳議官白時中、姚祐、汪澥、蔡嶷、宇文粹中、承受賈，檢討官周邦彥、胡仲、張邦光、孫元賓、李邦彥、王俁、張淙、丁彬、郭昭，雜務官段處信、兼管雜務趙彥通，各展兩官。」

是年，晁補之卒。

**宋徽宗政和元年辛卯（一一一一） 五十六歲**

以直龍圖閣知河中府，徽宗欲使畢禮書，留之。遷衛尉卿。《下帷齋》詩或作於此年。

《宋會要輯稿》卷二〇四八〇《選擧》三三，政和元年十月二十七日：「朝請大夫太府卿張勵爲集賢殿修撰，知福州；奉直大夫宗正少卿周邦彥直龍圖閣，知河中府。」

是年，議禮局《分秩五禮》成書四百七十卷。徽宗始微行。

**宋徽宗政和二年壬辰（一一一二） 五十七歲**

以奉直大夫直龍圖閣知隆德軍府（府治今山西長治市）並管勾學事。

是年，李綱成進士。蘇轍、張耒卒。

**宋徽宗政和三年癸巳（一一一三） 五十八歲**

知隆德軍府。

是年，議禮局成《五禮新儀》二百二十卷，罷局。陳與義登上舍甲科。晁端禮卒。

**宋徽宗政和四年甲午（一一一四） 五十九歲**

知隆德軍府。

是年二月，徽宗以手詔訓誡蔡京、何執中。十二月，定朝議，奉直大夫以八十員爲額。以大晟樂頒於天下。

**宋徽宗政和五年乙未（一一一五） 六十歲**

徙知明州(州治今浙江鄞縣)。劉昺遷户部尚書，薦以自代，不用。《解語花》（風消焰蠟）詞，疑作於任所。宋張津等《乾道四明圖經》卷十二《太守題名記》：「周邦彥，直龍圖閣，政和五年。毛友，顯謨閣待制，政和六年。」宋羅濬等《寶慶四明志》卷一郡守：「周邦彥，直龍圖閣，政和五年。毛友，顯謨閣待制，政和六年。」悉同。袁桷《延祐四明志》卷二亦悉同。

是年正月，女真阿古打稱帝，改名完顔旻，國號金，年號收國。

**宋徽宗政和六年丙申（一一一六） 六十一歲**

還京爲祕書監。按《遺事》以進徽猷閣待制提擧大晟府並繫於此年，蓋以《宋史》及《東都事略》、《咸淳臨安志》本傳，皆以祕監、待制、提擧三職連書，中間不言歲月，此乃史傳行文簡略故爾。以理度之，當不在同一年之內。又李文郁《大晟府考略》（見《詞學季刊》第二卷第二號），謂清真提擧，爲時甚暫，其言頗確。若依《遺事》則爲時二載，非短矣。

**宋徽宗政和七年丁酉（一一一七） 六十二歲**

進徽猷閣待制，提擧大晟府。《春帖子》當作於待制時。

是年四月，徽宗命道籙院上章玉帝，冊己爲道君皇帝。十二月，作萬歲山（又曰艮嶽）。是年，洪适生，李之儀卒。

**宋徽宗重和元年戊戌（一一一八） 六十三歲**

出知真定府（府治在今河北正定縣）。暮春出都，賦《蘭陵王》（柳陰直）詞留別。到任三月，作《續秋興賦》並序。

是年，韓元吉生。

**宋徽宗宣和元年己亥（一一一九） 六十四歲**

知真定府，改順昌府（府治在今安徽阜陽縣）。按吳廷燮《北宋經撫年表》，下一年盛章繼知真定。當是此年清真在任較久，故繼者不在同年蒞任也。由是亦可見其知順昌爲時頗短。

**宋徽宗宣和二年庚子（一一二〇） 六十五歲**

徙知處州（州治在今浙江麗水縣），旋罷，提擧南京（今河南商丘縣）鴻慶宮。是年，居睦州（州治在今浙江建德縣），方臘起事於睦州青溪，遂返杭州；方臘陷杭州，又避地揚州。《瑞鶴仙》（悄郊原帶郭）詞蓋居睦州時作。

**宋徽宗宣和三年辛丑（一一二一） 六十六歲**

正月赴鴻慶宮，過天長（今安徽天長縣），有《西平樂》（稚柳蘇晴）詞，蓋絶筆也。至南京，卒於鴻慶宮之齋廳。按天長在安徽之最東，鄰近揚州，自揚州西行過天長，貫安徽省境然後至河南商丘（南京)，當非同月可到，故其卒必在正月以後。又宋廷追贈，事在五月，其卒又當在五月前也。

《宋會要輯稿》頁一九一二七《儀制》十一：「通議大夫徽猷閣待制周邦彥，（宣和）三年五月，贈宣奉大夫。」

宋章如愚《羣書考索》後集卷十九寄祿官：「宣奉大夫，元豐新制未有此階。大觀初，改左光祿大夫爲宣奉大夫。」《宋史·百官志》九，金紫光祿大夫，正三品。

是年，同輩詞人黃裳、趙令時、賀鑄等尚在，友人道學家游酢亦在。

《夢粱錄》卷十五《古今忠烈孝義賢士墓》：「都尉周仰、待制周邦彥、少師元絳三墓，俱在南蕩山。」

《咸淳臨安志》卷六十「古今人表」：「周邦彥，邠之姪。周邦彥因守四明，其後家焉。」又卷八十七冢墓：「周待制邦彥墓，並在南蕩山（上爲周都尉邠墓，故曰並），子孫今居定山之北鄉。」定山見同書卷八云：「定山，舊圖經云，在錢塘舊治之西南四十七里一百四十七步，高七十五丈，周迴七里一百二步。」

